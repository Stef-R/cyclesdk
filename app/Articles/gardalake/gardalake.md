# Gardasøen

Italien er et fantastisk cykelland. Få steder i verden er vejene så indbydende til ferie på to hjul som her, både når det gælder landevejscyklisterne og mountainbike-atleterne. Et af de steder, hvor du nemt kan kombinere ferie og cykelmotion, er i området omkring Italiens største sø, Gardasøen.

Er du vild med varme og brede mountainbike-dæk, kan du stort set vælge og vrage mellem ruter i området omkring Gardasøen. Der er specialiserede single track-ruter og mere afslappede ture på stier og grusveje.

Ruterne varierer mellem småveje, cykelstier og grusstier med rækker af vinstokke, blomstrende frugtplantager og lunde med oliventræer, og større mere trafikerede veje, bjergetaper og ikke mindst stier langs Gardasøen.

## Hvad koster en cykelferie til Gardasøen og hvordan kommer man dertil?

En cykelferie til Gardasøen koster omkring 10.000 kroner, hvis du rejser med et rejsebureau. Det er dog også muligt at planlægge rejsen selv. Kører du i bil fra Danmark er der godt 1.500 kilometer fra henholdsvis København og Aarhus til området syd for Gardasøen. Hvis du hellere vil flyve, er der direkte fly til enten Milano, Bologna eller Venedig. Det koster omkring 1000 kroner ekstra at få sin cykel med i flyet, men det er dog også muligt at leje cykler de fleste steder. I området omkring Gardasøen vrimler det med campingpladser, hoteller og gårde man kan overnatte på, og hvor der som regel også produceres grøntsager og kød, der finder vej til middagsbordet.

## Hvor meget skal jeg træne inden Gardasøen?

Denne cykelrejse er for den almindelige motionist, som ønsker en aktiv ferie, hvor der samtidig er tid og mulighed for afslapning og hyggeligt samvær.

## Hvordan finder jeg de bedste cykelruter?

Som udgangspunkt skal du bare op på cyklen og af sted. Men for at være helt sikker på at få de bedste ruter med de smukkeste veje og sjoveste stigninger, så spørg på campingpladsen, hotellet, agriturismoet eller turistinformationen. Tjek nettet hjemmefra, køb et kort over området - hvor gode cykelruter ofte er tegnet ind - og spørg venner og bekendte.
