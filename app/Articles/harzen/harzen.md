# Harzen Cykelrejse

Harzen er et populært rejsemål for danske MTB-interesserede på grund af det kuperede landskab, og den forholdsvis korte køreafstand fra den dansk/tyske grænse. Afstanden fra den dansk/tyske grænse gør at Harzen kan nåes på 5-6 timers kørsel i bil. Køretiden er overkommelig og det er ret nemt at finde derned.

Klimamæssigt er der ikke den store forskel på Danmark og Harzen, men du bør være opmærksom på at der kan være ret koldt, samt "sne-rester" og smeltevand på spor og stier fra de højest beliggende "bjerge" et godt stykke ind i april.
Vi anbefaler at du tager til Harzen fra starten af maj måned, hvis du vil undgå koldt og klamt vejr.

## Mountainbikere er velkomne i Harzen
Du finder et stort udvalg af hoteller, vandrehjem, pensionater, ferielejligheder mm. i Harzen og det er generelt yderst fair priser som der køres med. Du skal dog ikke nødvendigvis forvente luksusforhold, da standarden flere steder er lidt gammeldags. Men tingene virker og fungerer som de skal, ligesom at gæstfriheden hos tyskerne er stor. Du kan nemt finde overnatningsmuligheder i Harzen. Benyt linkene her på siden for at finde lejligheder eller hoteller.

Vi har tidligere boet i byerne Bad Lauterberg i det sydlige Harzen, Hahnenklee i den nordvestlige del af Harzen, Braunlage i den centrale del samt Hohegeiss i den sydøstlige del, med Braunlage som det klart bedste udgangspunkt, pga. de mange MTB-ruter og spormuligheder herfra.

Af andre rigtig gode MTB-byer kan vi nævne; Altenau og St. Andreasberg, som alle er beliggende i kuperede områder, med MTB spor lige uden for døren.

Når du bliver sulten og tørstig mens du er på sporet, har du fine muligheder for at droppe ind på diverse Gasthäuser i områderne. Her kan du fortære schnitzler så store som møllehjul, sauerkraut samt alle mulige andre lækre retter fra det tyske køkken. Disse Gasthäuser er afmærket i kortsættet som vi omtaler længere nede på siden.
Bemærk at det generelt er en rigtig god idé at du medbringer lidt Euro i cykeltrøjen, da der findes flere steder hvor du ikke kan benytte kreditkort.
